---
title: প্যারাডাইম ও প্যারাডাইম শিফট
date: 2022-09-11T00:00:00+06:00
categories:
- Productivity
draft: false

---
**প্যারাডাইম ও প্যারাডাইম শিফট**

  
প্যারাডাইম শব্দটা গ্রীক। আমরা যেভাবে পৃথিবীটা দেখি, বুঝি, ইন্টারপ্রেট করি সেটাকেই প্যারাডাইম বলা চলে। আমাদের নিজেদের পারসোনাল ফ্রেইম অফ রেফারেন্স। সেই লেন্স বা চশমা যেটার ভিতর দিয়ে আমরা পৃথিবীটা দেখি।

প্রথম যে ব্যাপারটা বোঝা দরকার, আমাদের প্রত্যেকের লেন্সগুলো কিন্তু আলাদা। অর্থাৎ প্যারাডাইম ব্যাপারটা একেবারেই সাব্জেক্টিভ। প্রত্যেকের নিজ নিজ বেড়ে ওঠার পরিবেশ, অভিজ্ঞতা ইত্যাদির মধ্য দিয়ে এই প্যারাডাইমগুলো তৈরি হয়। এই প্রসেসটাকে আমরা বলি কন্ডিশনিং।

দ্বিতীয় এবং খুব ই গুরুত্বপূর্ণ ব্যাপারটি হলো, আমাদের সকল এটিচিউড এবং বিহ্যাভিয়ারের উৎস কিন্তু আমাদের প্যারাডাইম!! একদম আইডেন্টিকাল সিচুয়েশনে দুইজন মানুষ দুইভাবে আচরণ করে তার কারণ দু’জনের দেখার লেন্স আলাদা!

যেমন, যে মানুষটার প্যারাডাইম টাকা কেন্দ্রিক সে নিজের চাইতে অর্থনৈতিক ভাবে নীচু স্তরের সবাইকেই তাচ্ছিল্যের চোখেই দেখে। তার কাছে মানুষের মূল্য টাকার ভিত্তিতে নির্ধারিত হয়। রিকশায় উঠে রিকশাওয়ালার সাথে যাচ্ছেতাই ব্যবহার করতে তার বাঁধে না কারণ তাকে সে ভাবে টাকার বিনিময়ে কেনা কর্মচারি। আর যে মানুষটা হিউম্যান ভ্যালু কেন্দ্রিক প্যারাডাইম থেকে দেখতে শিখে সে অন্যকে সম্মান করাটাকেই নিজের দায়িত্ব মনে করে। একজন রিকশাওয়ালা যে মাথার ঘাম পায়ে ফেলে আয় করে নিজের পরিবার চালাচ্ছে সেই কথা ভেবে রিকশাওয়ালার প্রতি সে সম্মান প্রদর্শন করে, একজন ভিখারীকে দেখলে সে কৃতজ্ঞ হয়, চিন্তা করে যে সে নিজে কত ভালো আছে, দায়িত্ববোধের জায়গা থেকে নিজের চেয়ে অর্থনৈতিকভাবে নীচে থাকা মানুষের জন্য কিছু করার চিন্তা লালন করে।

এই যে টাকার লেন্সের বদলে হিউম্যান ভ্যালুর লেন্সে শিফট হওয়া, এটাকেই আমরা বলতে পারি প্যারাডাইম শিফট।

আরেকটা ছোট্ট উদাহরণ দেয়া যায়। লেখক একদিন সাবওয়েতে করে ফিরছিলেন। সাবওয়েতে ওনার পাশে একজন লোক দু’টো বাচ্চা নিয়ে বসেছিল। বাচ্চা দু’টো টানা কান্নাকাটি করে যাচ্ছিল, বিরক্ত করেই যাচ্ছিল সবাইকে অথচ লোকটা বাচ্চাদেরকে সামলানোর কোনো উদ্যোগ ই নিচ্ছিল না। লেখক সহ সাবওয়ের সবাই অত্যন্ত বিরক্তি বোধ করছিলেন এবং একসময় বাধ্য হয়ে লেখক লোকটিকে বলেই ফেললেন বাচ্চাদেরকে সামলানোর কথা।

লোকটি ধীরে ধীরে মাথা তুলে তাকালেন এবং ভেজা কন্ঠে বললেন যে বাচ্চাগুলোর মা কিছুক্ষণ আগেই মারা গেছে, উনি স্ত্রীর মৃত্যুতে এতটাই বিপর্যস্ত যে বুঝে উঠতে পারছেন না কী করতে হবে। বাচ্চারাও সেজন্যই কান্নাকাটি করছে কিন্তু ওদেরকে সামলানোর মত মানসিক শক্তি ওনার সেই মুহূর্তে নেই।

মুহূর্তের মধ্যেই পুরো সাবওয়ের পরিবেশ পালটে গেল। লেখকের বিরক্তির জায়গা দখল করে নিল গভীর দুঃখবোধ আর সহানুভূতি।

ঠিক যে মুহূর্তে লেখক সিচুয়েশনটাকে ডিফরেন্ট চোখে দেখতে পেলেন, তখনি ডিফরেন্টভাবে ভাবতে পারলেন, ডিফরেন্টলি অনুভব করলেন এবং ডিফরেন্ট আচরণ করলেন।

আর ঠিক এভাবেই লেন্স পরিবর্তনের সাথে সাথে আমাদের এটিচিউড এবং বিহ্যাভিয়ার পালটে যায়। আর সঠিক লেন্স আমাদের ভেতর থেকে সঠিক এটিচিউড আর বিহ্যাভিয়ার বের করে নিয়ে আসে।